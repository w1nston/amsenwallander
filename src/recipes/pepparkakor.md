---
title: Pepparkakor
slug: pepparkakor
tags: [Bakverk]
---

Bästa pepparkaksreceptet, från [Nilla's Kitchen!](https://nillaskitchen.com/2016/11/15/mina-basta-glutenfria-pepparkakor/)

## Ingredienser

* 170 g rårörsocker (eller kokossocker)
* 50 g agavesirap (eller lönnsirap)
* 75 g smör (eller kokosolja)
* 2 tsk torkad mald ingefära
* 3 tsk kanel
* 2 tsk mald kardemumma
* 2 tsk mald kryddnejlika
* 1 krm salt
* 1 tsk bikarbonat
* 1 1/2 tsk fiberhusk (malda psylliumfrön)
* 135 g havremjöl
* 90 g bovetemjöl
* 45 g mandelmjöl
* 1 st ägg
* rismjöl till utbakning

## Instruktioner

Blanda socker och agavesirap i en tjockbottnad kastrull och låt koka upp över medelvärme. *Var försiktig om du använder kokossocker det bränns lätt*.

Lägg i smöret/kokosoljan och låt det smälta. Tillsätt kryddorna och dra av från värmen. Låt massan kallna tills den är ljummen eller något varm utan omrörning.

Blanda ihop alla övriga torra ingredienser för sig.

Använd gärna en matberedare med insats för kaksmet eller elvisp med degblandare för att röra ihop degen (slev och muskelstyrka fungerar också). Häll den ljumma sockerblandningen i mjölblandningen medan matberedaren/vispen är igång.

Mixa ihop väl under ett par minuter. Skrapa sidorna eller botten av bunken/behållaren ett par gånger om det behövs. Tillsätt till sist ägget och kör matberedaren/vispa ytterligare någon minut.

Låt degen vila i 15 minuter. Om det behövs kan du tillsätta lite extra bovetemjöl tills du har en fast och formbar deg.

Lägg degen i plastfolie, platta till den lite och låt vila i kylskåp i minst 30 minuter, gärna över natten.

Kavla ut en bit deg i taget, tunt (ca 2–3 mm tjockt) på ett lätt mjölat bakbord (använd rismjöl).

Skär ut pepparkakorna eller använd pepparkaksformar. Använd en stekspade eller liknande och lägg över pepparkakorna på plåtar med bakplåtspapper och grädda mitt i ugnen i 165–170 grader i 6–8 minuter beroende på hur tunna du gör pepparkakorna. ***OBS! Håll koll, de bränns lätt***.

Förvaras i burk i rumstemperatur eller i frysen.
